---
layout: default
title: Lyhyt henkilöhistoria
categories:
 - me
 - kuntavaalit-2012
description: Kuka olen ja mistä tulen?
---

Alunperin olen kotoisin Tuusulan Jokelasta (kyllä, _sieltä_ Jokelasta), josta olen Espoon ja Jyväskylän kautta päätynyt Hankasalmen Kovalanmäelle. Vaikka olenkin melko tuore hankasalmelainen, olen viettänyt paikkakunnalla paljon aikaa jo lapsesta lähtien.  Sukujuureni ovat syvällä Hankasalmen historiassa ja kunnallispolitiikassa - [Juho Laitinen](http://www.eduskunta.fi/faktatmp/hetekatmp/ed910883e-su.htm) on iso-isoisäni, ja asustelen samalla Makkolan tilalla Kovalanmäellä kuin hän vuosisata sitten.

Lapsuuteni asuin tosiaan Tuusulassa, aivan pääkaupunkiseudun kupeessa. Kävin samalla paikkakunnalla niin peruskoulun kuin lukionkin, ja valmistuin vuonna 2005 ylioppilaaksi.

Heti ylioppilastutkinnon suoritettuani sain opiskelupaikan TKK:lta Espoon Otaniemestä, ja sitten päädyin suorittamaan asepalvelusta Karjalan prikaatiin Vekaranjärvelle (II/05). Yksikkönä oli Esikuntakomppania, koulutushaarana sotilaspoliisi. Johtajakauden vietin toimistoaliupseerina, ja kotiuduin kesällä 2006, sotilaspassissa muistaakseni arvosanoina erinomainen ja hyvä. 6, 9, 12, intti oli ihan jees, näkipähän kunnon leikkauksen omasta ikäluokastaan, ja sen, miten erilaisia ihmiset voivat arvomaailmoiltaan olla. Hyvin opettavainen kokemus kaikin puolin - vaikka välillä ketuttikin ankarasti, niin ihan positiivisesti olen sitä aikaa muistellut.

Intin jälkeen vuorossa oli opiskeluiden aloitus Otaniemessä, tietoliikennetekniikan koulutusohjelmassa. Opiskelin pari vuotta, mutta sitten koin, että tarvitsen maisemanvaihdosta, ja muutin Jyväskylään, jossa aloitin opiskelut Jyväskylän yliopistolla IT-tiedekunnassa vuonna 2009. Opinnot jatkuvat yhä, ja valmistuminen häämöttää jossain tulevaisuudessa.

Marraskuussa 2007 lin yksi ns. [Jokela-adressin] takana olleista henkilöistä. Adressi kritisoi tiedotusvälineiden toimintaa Jokelan koulusurmien yhteydessä - lukuisat nuoret kokivat tiedotusvälineiden toiminnan ahdistavaksi, ja toivat tuntemuksensa esiin julkisesti. Adressin seurauksena kesäkuussa 2008 nuorilta pyydettiin anteeksi, ja tiedotusvälineet myönsivät, että toiminnassa oli ehkä parantamisen varaa. Tuon seurauksena sitten valtakunnallisesti kehitettiinkin tiedotusvälineiden sisäisiä ohjeistuksia kriisitilanteiden varalle. Muutamissa myöhemmin julkaistuissa tutkimuksissa on todettu, että useiden nuorien toipuminen piteni tiedotusvälineiden toiminnan seurauksena, eli adressi oli tehty täysin oikeasta syystä ja oikealla hetkellä.

Syksyllä 2010 liityin Vihreisiin, ja osallistuin ensimmäistä kertaa vihreiden toimintaan - [Vihreiden nuorten ja opiskelijoiden liitto ViNOn] opiskelijatapaamiseen Vantaalla. Samalla tutustuin useisiin jyväskyläläisiin toimijoihin, ja sitä kautta eksyin mukaan [Jyvionin] toimintaan - ja vuonna 2011 olinkin Jyvionin hallituksessa taloudenhoitajana. Vuoden 2011 toimin myös Keski-Suomen Vihreiden hallituksen jäsenenä, ja vuonna 2012 päädyin varapuheenjohtajaksi.

Keväällä 2012 pohdin kunnallispolitiikkaan osallistumista, ja päädyin lähtemään ehdolle Hankasalmella, joka on jollain tapaa ollut toinen kotikunta, olen viettänyt merkittävän osan elämästäni paikkakunnalla. Ja tässä sitä sitten ollaan - matkalla Hankasalmen ensimmäiseksi Vihreäksi valtuutetuksi - ja osin jatkamassa iso-isoisän jalanjäljillä.




  [Jokela-adressin]: http://cdn.ypcs.fi/old/jokela-adressi.html
  [Jyvionin]: http://www.jyvioni.org
  [Vihreiden nuorten ja opiskelijoiden liitto ViNOn]: http://www.vino.fi/
